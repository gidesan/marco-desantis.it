Marco Ignazio de Santis, già docente di lettere nel Liceo linguistico e pedagogico “Vito Fornari”, è nato a Molfetta nel 1951. È redattore del quadrimestrale letterario “La Vallisa” e collabora a “Rivista italiana di letteratura dialettale”, “Misure critiche”, “Vernice”, “La Nuova Tribuna Letteraria”, “Alba Pratalia”, “I fiori del male”, “Rivista di scienze religiose”, “Risorgimento e Mezzogiorno” ecc. Ha diretto le riviste “Studi Molfettesi” (1996-2000) e “Report” (2005-2009).

Tra i riconoscimenti ricevuti figurano il Premio della Cultura della Presidenza del Consiglio per il 1986, il Premio “Umberto Saba” nel 1989 per la raccolta _Uomini di sempre_, il Premio “Renata Canepa” nel 2008 per la silloge _Lettere dagli argonauti_, il Fiorino d'Oro per la saggistica al XXIX Premio Firenze nel 2011 per la biografia _Un amico di Garibaldi: Eliodoro Spech, cantante, patriota e soldato_ e il Premio speciale della critica "Thesaurus" per _«Vaghe stelle» e altri racconti_. Giornalista pubblicista iscritto all’albo, ha scritto centinaia di elzeviri e pezzi culturali su quotidiani italiani e svizzeri.

Alcuni suoi articoli, racconti e poesie sono stati tradotti in serbo, croato, spagnolo, albanese, sloveno, francese, inglese, latino e polacco. Nel settembre-ottobre del 2006 ha partecipato, come autore italiano invitato, al 43° International Meeting of Writers di Belgrado.